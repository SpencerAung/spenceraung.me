---
path: "/blog"
date: "2019-07-27"
title: "ကိုယ့်ကိုယ်ကို ချစ်မိသွားခြင်း"
---

**မေး။ ဘယ်တုန်းစပြီး ကိုယ့်ကိုယ်ကို ချစ်မိသွားတာလဲ။**

ဖြေ။ ဟုတ်... စပြီး သတိထားမိတာကတော့ လူမှန်းသိတတ်စအရွယ်ထဲကပါ။ နောက်နည်းနည်း အရွယ်ရောက်လာတော့ မှန်မှာ နေတိုင်းမြင်ပြီး စချစ်မိသွားတယ်ထင်တာပဲ။


**မေး။ အခုတွဲလာတာ ဘယ်လောက်ရှိပြီးလဲ။**

ဖြေ။ တွဲတာတော်တော်ကို ကြာပါပြီ။ ဟိုး... အစထဲကပြောရမယ်ဆိုရင်တော့ ၂၈ နှစ်ရှိပါပြီ။ ဟုတ်။

**မေး။ အခုလို အကြာကြီးတွဲဖြစ်တာ ဘာကြောင့်လို့ထင်ပါသလဲ။**

ဖြေ။ အဓိကကတော့ ကျွန်တော် သူနဲ့ ခွဲပြီး ဘယ်လိုမှ မနေနိုင်တာပဲ။ ဘယ်လို အကြောင်းနဲ့မှ ကျွန်တော်တို့ မကွဲနိုင်ဘူးလို့လည်း ယုံကြည်ပါတယ်။ ဟုတ်... relationshipတွေ ထုံးစံအတိုင်း ကြားထဲမှာတော့ အဆင်မပြေ၊ ကတောက်ကဆ ဖြစ်တာတွေ ရှိပါတယ်။ အဲ့လိုတွေဖြစ်လာရင် ကျွန်တော် အရင်တုန်းကတော့ တော်တော်စိတ်ဓာတ်ကျခဲ့တယ်။ သူက ကျွန်တော့် ဘဝပဲလေ။ ခုနောက်ပိုင်း လူက နည်းနည်းပိုရင့်ကျက်လာလို့လား မသိဘူး။ သူ့ကို တစ်ချို့အရာတွေမှာ ပြောင်းလဲဖို့ အတင်းကြိုးစားဖို့အစား နားလည်ပေးလိုက်တယ်။ အော်... သူဒီလောက်ပဲ တတ်နိုင်ပါလား ဆိုပြီး လက်ခံပေးလိုက်တယ်။​ အမှားလုပ်ရင်လည်း အရင်လို အပြစ်မတင်တော့ဘူး။ ခွင့်လွတ်ပေးလိုက်တယ်။ အရင်ကလို မျှော်လင့်ချက် အရမ်းမထားတော့တာပေါ့။ အဲ့မှာ တော်တော်လေး အဆင်ပြေသွားတယ်။ 

**မေး။ ဒါဆို relationship တစ်ခုမှာ နားလည်မှုက အရေးအကြီးဆုံးလို့ ပြောချင်တာပေါ့နော်။**

ဖြေ။ ဟုတ်... cliché နည်းနည်းဆန်သလို ဖြစ်သွားမလား မသိဘူး။ နားလည်မှုက အရေးကြီးပါတယ်။ နောက် အရေးကြီးတာက နားလည်ပြီးရင် လက်ခံပေးရမယ်ပေါ့နော်။ "ငါ နားတော့လည်တယ်၊ ဒါပေမယ့် မင်း ဒီလိုလုပ်တာတော့ လက်မခံနိုင်ဘူး" ဆိုရင် အဆင်မပြေနိုင်ဘူးပေါ့နော်။ ဒါ ကျွန်တော့် အထင်ပါ။ ချစ်ခြင်းမေတ္တာလည်း အရမ်း အရေးပါပါတယ်။ မချစ်ပဲနဲ့တော့ နားလည်လက်ခံပေးဖို့ ခက်ခဲပါတယ်။

**မေး။ ရှေ့ဆက်ပြီးရော ဘယ်လိုလက်တွဲသွားဖို့ စဥ်းစားထားလဲ။**

ဖြေ။ အင်း... ရှေ့လျောက် ကျွန်တော့်ကိုယ် ကျွန်တော် အခုထက်ပိုပြီး ချစ်သွားမှာပါ။ ပိုဂရုတစိုက် စောင့်ရှောက်ဖြစ်သွားမှာပါ။ အစားအသောက် အနေအထိုင်က အစပေါ့လေ။ အရင်ကလို ဖြစ်ကတတ်ဆန်း မထားတော့ပါဘူး။ အတင်းအကျပ်ကြီးလဲ မဟုတ်ဘူးပေါ့နော်။ suffocate ဖြစ်မှာစိုးလို့။

**မေး။ ဒါဆို ပါးပါးလေး ဆက်ဂရုစိုက်သွားမယ်လို့ ဆိုလိုတာပေါ့နော်။**

ဖြေ။ ခိခိ... ဟုတ်... အဲ့လို ပြောလို့ရပါတယ်။


**မေး။ ဟုတ်ကဲ့ပါ.. အခုလို မေးခွန်းတွေကို စိတ်ရှည်လက်ရှည် ဖြေပေးတဲ့အတွက် ကျေးဇူးတင်ပါတယ်။**

ဖြေ။ ဟုတ်ကဲ့... ကျွန်တော်ကလည်း အခု ဖြေကြားခွင့်ရတဲ့အတွက် ကျေးဇူးတင်ပါတယ်။


**မေး။ နောင်လည်း ဆက်ထက်ပိုး အချစ်တွေတိုးနိုင်ပါစေလို့ ဆုတောင်းပေးလိုက်ပါတယ်။**

ဖြေ။ ဟားဟားဟား... ဟုတ်.. ကျွန်တော့်လည်း အဲ့လိုဖြစ်ဖို့ မျှော်လင့်ပါတယ်။ ကျေးဇူးတင်ပါတယ်။ ကျွန်တော်ကလည်း ကိုယ့်ကိုယ်ကို ချစ်နိုင်ပါစေလို့ ပြန်ဆုတောင်းပေးလိုက်ပါတယ်။
